บทที่ 1: ประเมินศึก  始計第一 (ประเมินศึก)

ซุนวูกล่าวว่า:

อันสงครามเป็นเรื่องสำคัญของประเทศชาติ เป็นแหล่งแห่งความเป็นความตาย เป็นเหตุแห่งการดำรงอยู่ดับสูญ จักไม่พินิจพิเคราะห์มิได้

ฉะนั้น พึงวิเคราะห์จาก ห้าเรื่อง นำมาเปรียบเทียบเพื่อประเมินให้ถ่องแท้ในสถานการณ์:

คุณธรรม

ลมฟ้าอากาศ

ภูมิประเทศ

แม่ทัพ

กฎระเบียบ

(ตำราติกับสงครามซุนวู)

องค์ประกอบห้าเรื่องในการประเมินศึก
ที่ว่าคุณธรรม: คือ สิ่งที่ทำให้ทวยราษฎร์และเบื้องบนมีเจตนารมณ์ร่วมกัน ร่วมเป็นก็ได้ ร่วมตายก็ได้ ทวยราษฎร์มิหวั่นอันตราย

ที่ว่าลมฟ้าอากาศ: คือ สว่างหรือมืด หนาวหรือร้อน ฤดูนี้หรือฤดูนั้น

ที่ว่าภูมิประเทศ: คือ สูงหรือต่ำ ใกล้หรือไกล คับขันหรือราบเรียบ กว้างหรือแคบ เป็นหรือตาย

ที่ว่าแม่ทัพ: คือ สติปัญญา ศรัทธา เมตตา กล้าหาญ เข้มงวด

ที่ว่ากฎระเบียบ: คือ ระบบจัดกำลัง ระบบยศตำแหน่ง ระบบพลาธิการ (การส่งกำลังบำรุง)

ทั้งห้าเรื่องนี้ แม่ทัพพึงรู้แจ้ง ผู้รู้จักชนะ ผู้ไม่รู้จักไม่ชนะ

การเปรียบเทียบเพื่อประเมินสถานการณ์
ฉะนั้น จึงพึงนำมาเปรียบเทียบเพื่อประเมินให้ถ่องแท้ในสถานการณ์ กล่าวคือ:

เจ้านายมีคุณธรรมหรือไม่

แม่ทัพสามารถหรือไม่

ฟ้าดินอำนวยหรือไม่

วินัยเข้มงวดหรือไม่

กองทัพเข้มแข็งหรือไม่

ทหารฝึกดีหรือไม่

การให้รางวัลลงโทษแจ่มชัดหรือไม่

เรารู้ฝ่ายแพ้ฝ่ายชนะได้จากนี้

การตัดสินใจเลือกแม่ทัพ
แม่ทัพใดเชื่อแผนศึกเรา ใช้ก็จักชนะ ให้เอาตัวไว้

แม่ทัพใดไม่เชื่อแผนศึกเรา ใช้ก็จักแพ้ ให้ปลดออกไป

การสร้างพลานุภาพ
เมื่อการประเมินผลดีเป็นที่รับฟัง ก็ให้ สร้างพลานุภาพ ขึ้น เพื่อเป็นส่วนช่วยแผนศึก

ที่ว่าพลานุภาพ ก็คือ การปฏิบัติการตามสภาพอันจะก่อให้เกิดผล นั่นเอง

ศิลปะแห่งการใช้เล่ห์เพทุบาย
อันสงครามนั้น คือ การใช้เล่ห์เพทุบาย ฉะนั้น:

รบได้ให้แสดง รบไม่ได้

จะรุกให้แสดง ไม่รุก

ใกล้ให้แสดง ไกล

ไกลให้แสดง ใกล้

กลยุทธ์การล่อและการรับมือ
ให้ล่อด้วย ประโยชน์

ให้ชิงเมื่อ ระส่ำระสาย

ข้าศึกแน่นให้ เตรียมรับ

ข้าศึกแข็งให้ หลีกเลี่ยง

ข้าศึกโกรธง่ายให้ ก่อกวน

ข้าศึกยโสให้ เหิมเกริม

ข้าศึกสบายให้ เหนื่อยล้า

ข้าศึกกลมเกลียวให้ แยกสลาย

ให้จู่โจมเมื่อ ไม่ระวัง

ให้รุกรบเมื่อ ไม่คาดคิด

นี้คืออัจฉริยะของนักการทหาร อันจักกำหนดล่วงหน้ามิได้

การคำนวณและประจักษ์ในชัยชนะ
ประเมินศึก เพราะคำนวณ
การประเมินศึกในศาลเทพารักษ์ก่อนรบบ่งบอกชัยชนะ เพราะคำนวณผลได้มากกว่า

การประเมินผลในศาลเทพารักษ์ก่อนรบบ่งบอกไม่ชนะ เพราะคำนวณผลได้น้อยกว่า

คำนวณผลได้มีมากก็ ชนะ

คำนวณผลได้มีน้อยก็ แพ้

ถ้าไม่คำนวณก็จัก ไม่ปรากฏผล

เราพิจารณาจากนี้ ก็ประจักษ์ในชัยชนะหรือพ่ายแพ้แล้ว